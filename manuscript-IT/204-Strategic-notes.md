## Note strategiche

### Parole di Avvertimento

**Prima che tu proceda con l’acquisto di Bitcoin, leggi queste note importanti:**

Questa guida riguarda la prima blockchain di Bitcoin creata da Satoshi Nakamoto nel 2009, che opera sotto gli acronimi BTC o XBT negli _exchange_, ovvero le piattaforme su cui comprare, vendere e trasferire valute digitali. Per maggiori informazioni su Bitcoin (BTC), visita [https://bitcoin.org](https://bitcoin.org/). All’indirizzo Bitcoin.com, invece, raggiungerai il sito di Bitcoin Cash (BCH), che è nato dopo la scissione del 2017.

Presta attenzione al fatto che vi sono numerosi spin-off del Bitcoin originale che portano il nome di Bitcoin Cash (BCH), Bitcoin SV (BSV), Bitcoin Gold (BTG), Bitcoin Diamond (BCD) o Bitcoin 2 (BTC2). Queste non sono versioni “più economiche” di bitcoin, ma asset differenti e indipendenti. Sfruttano il nome di Bitcoin per trarre beneficio della sua notorietà, ma non conservano le stesse caratteristiche né hanno la stessa popolarità del Bitcoin originale (BTC).

Bitcoin è un bene comune, ed è privo di diritti sul marchio. Se tu oggi iniziassi un’attività e la chiamassi “Apple Premium”, riceveresti una diffida per violazione del marchio Apple piuttosto velocemente. Ciò non si applica a Bitcoin perché il codice sorgente è open source, il che promuove l’innovazione e l’inclusione. Il caso di Bitcoin Cash, il cui nome origina da uno spin-off, crea confusione e dovrebbe essere evitato.

L’uso di Bitcoin è legale nella maggioranza dei Paesi nel mondo, ma un divieto statale potrebbe essere implementato in ogni momento, impendendo teoricamente l’uso di Bitcoin da parte degli individui. In ogni caso, il divieto potrebbe portare ad una svalutazione, e cambiare i tuoi bitcoin in valute fiat potrebbe diventare difficile. Dato che il nucleo della comunità di Bitcoin è formata da utenti molto impegnati, anche se il tuo Stato proibisse bitcoin potrai sempre trovare qualcuno felice di scambiare i tuoi bitcoin per fiat.

Il prezzo di bitcoin è determinato dal rapporto tra domanda ed offerta. È possibile in qualunque momento – ed è accaduto già numerose volte – che il prezzo crolli bruscamente in poco tempo, e che tu non riesca a prelevare o cambiare i tuoi bitcoin alla velocità a cui vorresti.

Usa solamente un ammontare di denaro che sai di poter perdere senza incorrere in problemi di natura finanziaria. Sei tu il responsabile della custodia sicura del tuo capitale. Nel caso di perdita o furto, non esiste un’opzione di recupero.

In aggiunta a bitcoin, ad oggi vi sono oltre 4.000 _crypto asset_, e tutti hanno differenti obiettivi e utilizzi. Studia le intenzioni, lo staff e la tecnologia alla base di questi asset, se proprio vuoi investirci.

L’emergere di questi altri asset può impattare sul prezzo di bitcoin. Un’altra valuta potrebbe diventare la valuta digitale leader, sebbene attualmente Bitcoin (BTC) raccolga la maggioranza delle adesioni e della crescita.

Non lasciarti influenzare da promozioni lampo solo perché qualcuno ti sta offrendo uno schema d’investimento _“get rich quick”_, e promette di acquistare e gestire le varie monete a tuo nome. Sfortunatamente, molte persone giocano sporco e imbastiscono forme fraudolente di _multi-level marketing_, o [schemi Ponzi](https://anita.link/ponzi).

Se qualcuno ti offrisse di “aderire” a Bitcoin o scrivesse “BitCoin”, fai attenzione. Non devi aderire a nulla per usare Bitcoin, non c’è bisogno di acquistare alcun pacchetto d’ingresso o cose del genere – molto probabilmente queste offerte sono delle truffe.

Se stai aspettando di acquistare un ETF di Bitcoin, non entrerai in possesso di bitcoin e non userai bitcoin. Sarai solamente esposto al movimento del prezzo di mercato. Possiedi e controlli i tuoi bitcoin solamente se gestisci autonomamente le tue chiavi private. Nelle prossime pagine potrai scoprire come farlo.
