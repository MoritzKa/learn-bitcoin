## Come si Creano i Bitcoin?

Abbiamo discusso dei protocolli e delle regole matematiche che governano il funzionamento di Bitcoin. C'è una serie di regole che definisce come vengono creati e messi in circolazione i bitcoin. Queste regole possono essere modificate solamente con il consenso di tutte le parti coinvolte nella rete di Bitcoin. Individui, istituzioni o governi non possono cambiare le regole di Bitcoin unilateralmente.

Nel nostro sistema monetario attuale di valute fiat, la creazione di moneta è nelle mani dei banchieri centrali. Loro guidano e controllano il flusso di banconote e monete, oltre che la quantità di credito che le banche commerciali possono erogare, determinando così i tassi di interesse e dunque influenzando il valore di ogni singola unità di denaro.

I bitcoin vengono creati tramite un processo chiamato _mining_, in una modalità decentralizzata lontana dal controllo di persone che hanno potere politico e agiscono secondo i propri interessi. Il termine “mining” è stato selezionato perché, similmente a quanto accade per l'estrazione dell’oro, anche per la creazione dei bitcoin sono richiesti lavoro ed energia.
