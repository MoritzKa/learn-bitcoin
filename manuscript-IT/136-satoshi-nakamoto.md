## Chi è Satoshi Nakamoto?

Questo mistero potrebbe non essere mai risolto perché non esiste alcun Satoshi Nakamoto. Il nome è uno pseudonimo. Potrebbe essere un individuo oppure un gruppo di crittografi, programmatori e scienziati. Il 18 agosto 2008, una persona sconosciuta registrò il dominio bitcoin.org. Registrando il dominio tramite una società di Panama, l’anonimato della persona che c'è dietro è stato protetto fino ad oggi.

Il 1° ottobre 2008, Satoshi Nakamoto fece la sua comparsa nella _“Cryptography Mailing List”_ e spiegò in un messaggio che stava lavorando ad un sistema di moneta elettronica, pubblicando il link al white paper di Bitcoin che rimandava a [https://bitcoin.org/bitcoin.pdf](https://bitcoin.org/bitcoin.pdf).

Hal Finney, un crittografo ed esperto di computer americano, si occupava da tempo in prima persona del concetto di moneta digitale. Tuttavia, nessuna delle soluzioni precedentemente esplorate era tecnicamente o concettualmente matura abbastanza da essere utilizzata in maniera estesa. L'annuncio di Satoshi Nakamoto sembrò così interessante ad Hal Finney che egli iniziò una comunicazione diretta con Nakamoto. Il 3 gennaio 2009, Nakamoto minò il primo blocco pubblico di Bitcoin, il cosiddetto "_Genesis Block_". Da allora, il 3 gennaio viene celebrato il compleanno di Bitcoin. 

L’8 gennaio 2009, Nakamoto rilasciò la prima versione del software di Bitcoin. 

Hal Finney fu il primo dopo Nakamoto ad installare il software sul proprio computer, pubblicò il celebre tweet _“Running Bitcoin”_ ("Eseguendo Bitcoin") in data 11 gennaio 2009 e ricevette una transazione. Qualche tempo dopo, Hal Finney venne purtroppo a mancare a causa di una malattia neurodegenerativa. Sapeva chi si celasse dietro lo pseudonimo Satoshi Nakamoto?

Fino al 26 aprile 2011 Nakamoto partecipò alle discussioni riguardanti la rete di Bitcoin – rispose a domande di altri sviluppatori, fornì spiegazioni sulle nuove caratteristiche del software, e illustrò i motivi che ci stavano dietro. L’ultimo messaggio (per ora) rilasciato da Satoshi Nakamoto risale a marzo 2014, quando la notizia della presunta identificazione dell’“inventore” di Bitcoin si diffuse tra i media. A San Francisco, la rivista _Newsweek_ aveva rintracciato Dorian Satoshi Nakamoto, un americano di origini giapponesi. La rivista sostenne che fosse lui la mente dietro a Bitcoin. Scrivendo _“I am not Dorian Nakamoto”_, il presunto Satoshi Nakamoto annunciò che Dorian non era “quel” Satoshi Nakamoto.
