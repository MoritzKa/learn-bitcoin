## Bitcoin – La Moneta dell’Era Digitale

Quando le persone mi chiedono cosa sia Bitcoin, la mia prima risposta secca è: Bitcoin è il contante digitale. È come le banconote e le monete che hai in tasca. Appartengono a te, nessuno può impedirti di spenderli. Se utilizzi dei contanti per acquistare una bicicletta, consegni al venditore le tue banconote e monete. Non c'è bisogno che tu ti fidi del venditore, perché tu hai avuto la tua bicicletta e il negoziante ha avuto i suoi soldi. L’affare viene concluso senza banca, identificazione o carta di credito.

Lo stesso vale per bitcoin. Quando acquisti qualcosa, che sia su internet o in un negozio, e paghi in bitcoin, la somma che stai inviando si sposta direttamente da te verso l’altra persona. Senza una banca, senza PayPal e senza carte di credito, la transazione rimane comunque sicura, _trustless_ (senza bisogno di fiducia) e non falsificabile – questo è rivoluzionario.

La rete di Bitcoin è un software open source e non appartiene a nessuno. È una risorsa comune. Non c’è alcuna società dietro Bitcoin. Chiunque può scaricare, eseguire e vederne il codice, oltre che poter inviare suggerimenti per il miglioramento del protocollo, senza dover chiedere il permesso. Ogni decisione in merito a se e come cambiare le regole deve ottenere il consenso di tutte le parti coinvolte. Non c’è gerarchia. Bitcoin crea fiducia fondendo insieme tecniche provenienti da diversi campi scientifici: crittografia, una rete di computer globalmente distribuita, un registro immutabile di tutte le transazioni (_blockchain_) e un sistema di incentivi, basato sulla teoria dei giochi, volto a mettere in sicurezza la rete e a coniare nuove monete (_mining_).

In contrasto con le valute fiat come l’euro o il dollaro americano, che sono controllate dalle rispettive banche centrali, questo è un sistema completamente nuovo. La fiducia non dipende da un sistema gerarchico e politico, bensì è costruita su fondamenta matematiche, crittografiche, e su di un sistema di consenso auto-regolato. 

Bitcoin è costruito su un insieme di regole. È un sistema che si auto-regola, basato su matematica e crittografia, che garantisce l’emissione di nuova moneta basandosi su un protocollo che non è soggetto all’intervento umano arbitrario. Non vi è possibilità di censurare transazioni o di avere tassi d’interesse negativi, pertanto è un metodo affidabile per mettere al sicuro il valore del denaro e i propri beni. 


