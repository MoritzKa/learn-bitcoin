## La Storia di Bitcoin
>"La crisi finanziaria americana del 2007-2008 è stata la conseguenza di un sistema bancario poco regolamentato nel quale il potere era concentrato nelle mani di un gruppo troppo limitato di speculatori." [^20]

>"La crisi finanziaria del 2007-2008, che devastò l’economia globale, era scaturita dal rapace sistema bancario degli Stati Uniti. In risposta, sotto la guida del FED, le banche centrali delle nazioni del G7 si sono avventate su un piano di produzione di denaro senza fine – il tutto alla luce del sole." [^21]

Il 31 ottobre 2008, con l’avvento della più grande crisi finanziaria che il mondo avesse mai visto, qualcuno che si presentava con lo pseudonimo di Satoshi Nakamoto pubblicò un _white paper_, ovvero un documento di presentazione e descrizione di una nuova tecnologia, intitolato _"Bitcoin: un sistema di moneta elettronica peer-to-peer"_ presso il dominio bitcoin.org, e propose una nuova forma di denaro digitale.

Il 3 gennaio 2009, il primo blocco pubblico di Bitcoin, il cosiddetto _Genesis Block_, venne minato. Satoshi lasciò un messaggio al suo interno: "Il cancelliere è sull’orlo del secondo salvataggio delle banche", che era il titolo in prima pagina del quotidiano inglese _The Times_ di quello stesso giorno. È un timbro temporale che segna l’inizio di Bitcoin e mostra l’intenzione di renderlo un’alternativa all’attuale sistema bancario e finanziario, nel quale è necessario fidarsi di alcuni intermediari ogni volta che si vuole processare un pagamento elettronico.

Il 9 giugno 2021, bitcoin è diventato moneta a corso legale in El Salvador.

Sin dagli anni ’90, esperti di computer, matematici e crittografi – donne incluse – hanno sviluppato idee e prototipi di denaro digitale. È stato possibile creare Bitcoin perché esso si basa sulle tecnologie più importanti dei suoi predecessori.

### Progetti di Criptovalute Prima di Bitcoin
Parte di questi concetti sono stati integrati da Satoshi Nakamoto nel _white paper_ di Bitcoin. 

![Cryptocurrency projects before Bitcoin](resources/_History-of-Bitcoin.png)[^22]

**Coppia di Chiave Pubblica e Chiave Privata**
Nel 1990, David Chaum era allarmato dalla natura pubblica e dal libero accesso ai pagamenti e alle informazioni personali che si poteva avere online. Fondò dunque _"Digicash"_, una società privata e un sistema di moneta digitale recanti lo stesso nome, che impiegava protocolli crittografici insieme a chiavi private e pubbliche al fine di anonimizzare le transazioni. L’utilizzo di firme digitali – le coppie di chiavi pubbliche e private – diventò essenziale per lo sviluppo di future forme di monete digitali e di Bitcoin stesso.

**Proof-of-Work**
> Le piramidi d’Egitto sono un esempio di _proof-of-work_, letteralmente "prova di lavoro". Sono un manifesto di cultura, prosperità ed organizzazione egiziane.

Con l’avvento di internet e dell’email, venne il problema dello spam. Per combattere il problema crescente dello spam, nell'articolo del 1992 intitolato _"Pricing via Processing or Combatting Junk Mail"_, Cynthia Dwork e Moni Naor proposero l'idea di “…richiedere all'utente di effettuare la computazione di una funzione moderatamente complessa, ma non irrisolvibile…” prima che gli fosse tecnicamente permesso di inviare delle email. Questo significava che se qualcuno avesse voluto inviare un grande numero di email nello stesso momento, il computer avrebbe prima dovuto risolvere un problema matematico. Questo processo richiedeva tempo e sforzo, e avrebbe dunque scoraggiato lo _spammer_ dall’inviare messaggi in rapida successione.

Nel 1997 Adam Back propose un’idea similare cui dette il nome di _"Hashcash"_. Satoshi Nakamoto implementò in Bitcoin il sistema proof-of-work in uso in Hashcash. Il lavoro di Adam Back è citato nel white paper di Bitcoin. Ascolta la mia intervista del 2019 ad Adam Back, in cui discutiamo la sua idea di Hashcash e l’evoluzione del suo lavoro fino a Bitcoin. La puoi trovare su https://anita.link/12

Il termine “proof-of-work” fu coniato e formalizzato in un articolo di Markus Jakobsson e Ari Juels datato 1999.

**Decentralizzazione**
Ad Hashcash seguì _"B-Money"_ di Wei Dai, nel 1998. Il suo fu il primo progetto a prevedere una rete decentralizzata di computer. Questo aspetto viene integrato nella rete peer-to-peer di Bitcoin, in cui i computer eseguono il software di Bitcoin in qualità di nodi o di _miner_. Per "peer-to-peer" si intende un sistema di partecipanti equipotenti ed ugualmente privilegiati, pertanto privo di alcuna gerarchia nella rete.

Poco tempo dopo, Nick Szabo pubblicò l'articolo su _"BitGold"_, il primo sistema di denaro digitale capace di funzionare senza la necessità che un’entità centrale emettesse moneta. Fu anche la prima persona a presentare un articolo sugli _"Smart Contract"_.

### Risolvere il Problema della Doppia Spesa
Queste precedenti soluzioni tecnologiche di denaro digitale soffrivano di un rilevante problema irrisolto. Il problema della “doppia spesa” si riferisce al fatto che una moneta digitale già spesa possa essere utilizzata una seconda volta. Immagina un file PDF che puoi copiare, modificare ed inoltrare all’infinito a costo zero, dichiarando che ogni copia rappresenta la versione originale. Questo file digitale non avrebbe alcun valore come moneta.

L’idea ingegnosa di Satoshi Nakamoto fu quella di aggiungere al sistema un registro composto da blocchi che contenessero le transazioni. Questi blocchi sono concatenati tra loro attraverso il mining e tramite il processo di proof-of-work, da cui il termine blockchain, letteralmente "catena di blocchi". Questo concatenamento delle transazioni ordinate temporalmente rende bitcoin immutabile e non falsificabile.

Non appena un partecipante della rete di Bitcoin tenta di imbrogliare, il network lo individua e lo espelle temporaneamente. Ciò significa che non c'è bisogno di fidarsi di nessuno, non vi è necessità di un intermediario, quale una banca o PayPal. Non significa comunque che non ci siano truffatori là fuori, che tu non debba verificare ciò che è vero e falso, oppure che tu debba smettere di imparare come utilizzare Bitcoin. La conoscenza è potere.

Il motto di Bitcoin è _“Non ﬁdarti, veriﬁca”_. All’inizio io stessa rimasi un po’ confusa da queste parole. Da una parte, capisci che non devi fidarti di un intermediario, mentre, dall’altra, capisci che potresti verificare da solo le tue transazioni. Il significato è questo: se vuoi verificare le transazioni in bitcoin in totale autonomia, lo puoi fare. E dovresti farlo, se hai le conoscenze tecniche per impostare un tuo _full node_ o "nodo".

Tutto ciò è rivoluzionario: nel momento in cui inizi a verificare le tue stesse transazioni in bitcoin, essenzialmente diventi una banca. Questo è ciò che fanno le banche - verificano le tue transazioni nei loro registri. Tuttavia, devi fidarti del fatto che eseguano un buon lavoro. Questo può funzionare egregiamente nei Paesi sviluppati, ma l’esperienza bancaria è di gran lunga peggiore per la maggior parte del mondo. Ora, immagina di non avere una situazione bancaria solida o un documento identificativo, ma di possedere un telefono cellulare con accesso a internet. C’è solo un modo in cui puoi conservare ed utilizzare i tuoi soldi. Puoi ricorrere o ai _mobile money_ come M-Pesa e EcoCash in Africa, oppure alle criptovalute, per le quali non è necessaria alcuna identificazione.

Tutte le persone nel mondo che hanno un cellulare che navighi in internet hanno accesso a Bitcoin. Le banche come le conosciamo non sono necessarie per usare Bitcoin. Non devi chiedere il permesso a nessuno per possedere o utilizzare Bitcoin. Tutto ciò di cui hai bisogno per incominciare sono uno smartphone, una connessione internet e un app di wallet per bitcoin.

[^20]: Collusion, by Nomi Prins, Bold Type Books, 2019, p. 1.  
[^21]: Collusion, by Nomi Prins, Bold Type Books, 2019, p. 247.  
[^22]: Anita Posch, Source [The Merkle](https://themerkle.com/top-4-cryptocurrency-projects-created-ahead-of-bitcoin/), [Hashcash.org](http://www.hashcash.org/bitcoin/)  
