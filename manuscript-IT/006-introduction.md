# Introduzione

> "Scrivere una descrizione di questa cosa per il grande pubblico è dannatamente difficile. Non c’è nulla con cui poterla mettere in relazione." - **Satoshi Nakamoto**

(L)earn Bitcoin - Impara e guadagna con Bitcoin è la miglior guida per sapere perché e come entrare nel mondo di Bitcoin. Il testo presenta Bitcoin in tutte le sue sfaccettature, dalle sue implicazioni tecniche, economiche, politiche e sociali alla sua evoluzione nel panorama monetario attuale. Fornisce una tabella di marcia dettagliata per esplorare questo nuovo mondo finanziario, e ti prepara con consigli concreti su come acquisire, guadagnare e conservare bitcoin in sicurezza. Salire la scala verso la sovranità finanziaria ti garantirà libertà personale ed il controllo sul tuo denaro.   

In questo libro puoi trovare risposte a domande riguardo cosa sia il denaro, da dove provenga, il suo sviluppo storico, la tecnologia _blockchain_ e Bitcoin nello specifico. Fornisce risposte alle domande “perché” e “come” usare Bitcoin, sfatando al tempo stesso i miti e i fraintendimenti che riguardano le criptovalute. Mi immergo in questa ricerca approfondita sullo sviluppo di Bitcoin a partire dalla sua nascita nel 2008, e fornisco una prospettiva sulle future applicazioni del denaro basate su Bitcoin.

Mentre i media tradizionali e gli opinionisti economici del mondo occidentale credono che si tratti solamente di uno strumento speculativo, il mio obiettivo è far sapere a tutti che Bitcoin contribuisce al conseguimento dell’equità finanziaria e del cambiamento sociale. Ciò che passa sotto silenzio sono le implicazioni positive nel mondo reale che vengono offerte da un asset digitale neutrale, realmente _permissionless_ (senza bisogno di autorizzazione), non censurabile e con un'offerta fissa.  

Nel libro mi focalizzerò sulle applicazioni pratiche di bitcoin (BTC) e su come poterne acquisire e conservare in sicurezza. Imparerai a prendere confidenza partendo da piccoli importi, a minimizzare i rischi presenti e a procedere strategicamente ed efficientemente per conservare il tuo patrimonio nel lungo termine.

Questa non è né una consulenza finanziaria né una guida per fare trading con le migliaia di _altcoin_ attualmente esistenti. Se sei interessato unicamente al guadagno nel breve termine, trattando il denaro come se stessi giocando d’azzardo al casinò, questo libro non è per te. È per persone che vogliono imparare e guadagnare comprendendo i fondamentali di Bitcoin ed ottenendo il controllo dei propri fondi in modo auto-sovrano.
