## Bitcoin – Internet dei Valori

Bitcoin è molto di più che una moneta digitale o una forma di denaro nativa di internet. È un’infrastruttura pubblica di internet. È un protocollo di internet tramite cui ci si scambia valore tra computer operati da esseri umani, ma anche tra macchine che agiscono autonomamente.  Ad esempio, in futuro le automobili non solo si guideranno autonomamente, ma si auto-guideranno addirittura fino alla stazione di ricarica più vicina quando avranno bisogno di ricaricarsi. In questo scenario, il pagamento è eseguito in automatico via bitcoin, senza l’intervento manuale di nessuno.

Un protocollo è ciò che regola lo scambio di informazioni o le procedure. Il linguaggio è un protocollo. Quando parlo e faccio una pausa, la mia interlocutrice comprende che ora è il suo turno di parlare. Ogni termine di una conversazione ha un significato, ogni espressione cambia il tono di una conversazione. Il protocollo del linguaggio umano regola la comunicazione tra due o più persone. Anche i computer parlano l’uno con l’altro. Ad esempio, i loro protocolli sono l‘SMTP per la trasmissione di email, l’FTP per l’invio di file, o l’HTTPS per visitare siti web. Ogni rispettivo protocollo determina in che modo i dati vengono scambiati affinché i computer si possano comprendere tra loro.

### Suite di Protocolli Internet
Il protocollo di Bitcoin può essere paragonato alla struttura della suite di protocolli di internet.

![Bitcoin is a common good](resources/_Bitcoin-protocol.png) [^23]

La blockchain di Bitcoin è un nuovo protocollo internet paragonabile al protocollo TCP/IP, che è la base di internet. Sulla blockchain di Bitcoin, il protocollo di Bitcoin trasferisce valore in bitcoin, similmente a come il protocollo SMTP permette l’invio di email. Su di esso, troviamo bitcoin in quanto applicazione, paragonabile a un software per email come Gmail o Outlook. L'insieme di questi livelli è definito _base layer_, o livello base, di Bitcoin.

### Il Lightning Network

Possono essere costruiti ulteriori livelli sul livello base del protocollo, come ad esempio il _Lightning Network_, che è operativo sin dal 2018. Per questo motivo viene chiamato protocollo _second layer_, o di secondo livello. Il Lightning Network abilita pagamenti di piccoli importi ma molto veloci, e allo stesso tempo consente di eseguire un numero illimitato di pagamenti al secondo. Quest'ultima cosa non è tecnicamente possibile sul livello base di Bitcoin, a causa della dimensione limitata dei blocchi inseribili nella blockchain. Inoltre, esso garantisce maggior privacy nell’utilizzo di bitcoin, dal momento che opera tramite canali di pagamento privati aperti tra migliaia di nodi. I pagamenti Lightning rimbalzano da un nodo all’altro, rendendo impossibile sapere chi sia il mittente del pagamento. Applicazioni come _wallet_, servizi di prestito ed altri ancora vengono costruiti sul protocollo Lightning, portando con sé le proprietà di sicurezza di Bitcoin.  

[^23]: Anita Posch inspired by [Melanie Swan](https://www.slideshare.net/lablogga/bitcoin-and-blockchain-explained-cryptocitizen-smartnetwork-trust)
