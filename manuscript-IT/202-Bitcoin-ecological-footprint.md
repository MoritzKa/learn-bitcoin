### L’impronta Ecologica di Bitcoin
_Bitcoin consuma molta energia, il che peggiorerà la crisi climatica ed è quindi un atteggiamento irresponsabile._

![Newsweek article from 2017](resources/_Newsweek-2020-energy.png) [^35]

La schermata riportata sopra è un articolo di Newsweek pubblicato durante la bull run del 2017-2018. Si basa sul lavoro di Alex de Vries (_Digiconomist_), un ex data analyst della Banca Centrale dei Paesi Bassi. Svariati articoli di ricerca e dei principali media si basano sulle sue false supposizioni, come la comparazione del consumo energetico delle transazioni di Bitcoin con quello dei pagamenti di Visa, e il relativo calcolo dell’impronta ecologica. Io sostengo che molta della sua attività voglia diffondere false affermazioni col fine di demonizzare Bitcoin.

> "Ogni volta che si verifica un rialzo di Bitcoin, vediamo tutta questa attenzione negativa in merito all’impatto ambientale di Bitcoin. Apparentemente conta solo quando il prezzo è alto." - **Andreas M. Antonopoulos**

Addentriamoci nel tema. I critici di Bitcoin spesso menzionano il fatto che il consumo energetico di Bitcoin superi i benefici che crea. È indubbio che il mining di Bitcoin richieda molta energia elettrica. Si stima che ogni anno vengano usati tra 80 e 118 TWh per il mining a livello globale, il che è equivalente al consumo energetico totale di nazioni come i Paesi Bassi.

![Country ranking, March 2021](resources/_electricity-consumption-btc.png) [^36]

Il mondo spreca molta energia elettrica. L’ammontare di elettricità consumata ogni anno solamente negli Stati Uniti da dispositivi casalinghi sempre accessi seppur inattivi potrebbe alimentare la rete di Bitcoin per 1,9 anni. Ciò sta a significare che la quantità di energia sprecata negli Stati Uniti potrebbe quasi alimentare la rete di Bitcoin per due volte, anno su anno. [^37]

Allo stesso tempo, due terzi di tutta l’energia prodotta negli Stati Uniti viene persa. È ragionevole supporre che ciò accada anche in altre parti del mondo.

![Estimated US Energy Consumption in 2017 - Rejected Energy](resources/_Energy_US_2020.png) [^38]

Si noti che l’energia sprecata ammonta a circa il 62% di tutta l’energia generata. L’energia sprecata è energia che viene prodotta ma in ultima istanza non viene incanalata verso alcun lavoro utile. A peggiorare la situazione, sappiamo che nel tempo questa porzione è relativamente aumentata. Nel 1970 il Lawrence Livermore National Laboratory scoprì che la proporzione di energia sprecata ammontava a circa il 48%. [^39]

Per dirla in un altro modo, Bitcoin rappresenta lo 0,54% di tutta l’energia elettrica usata globalmente.
![The world's total electricity production, consumption and Bitcoin's share, March 2021](resources/_electricity-world-btc.png) [^40]

**Consumo di Energia Elettrica Facile da Quantificare**  
La trasparenza di Bitcoin permette di stimarne la relativa domanda energetica, piuttosto in contrasto con altre industrie in cui questi dati rimangono oscuri. Basandoci solamente sui costi dell’elettricità, possiamo presumere che su scala globale Bitcoin sia [decisamente più efficiente](https://medium.com/@danhedl/pow-is-efficient-aa3d442754d3) del sistema bancario tradizionale e dell’attività di estrazione dell’oro.

Viene stimato che il costo in dollari per Gigajoule impiegato dal mining di Bitcoin sia 40 volte più efficiente del sistema bancario tradizionale e 10 volte più efficiente dell’estrazione dell’oro.

![Comparing energy expenditure across monetary and banking systems](resources/_energy-efficiency-ARK.png) [^41]

**Perché Bitcoin Necessita di Tale Quantità di Elettricità**  
Il meccanismo di mining che utilizza la proof-of-work è una caratteristica fondamentale che mette in sicurezza l’indipendenza, la neutralità e l’integrità automatizzata della rete. È il metodo più sicuro per prevenire gli attacchi agli asset, dal valore complessivo di 600 miliardi di dollari americani, che sono registrati sulla rete (capitalizzazione di mercato di BTC, giugno 2021).

Bitcoin può saldare le transazioni senza bisogno di intermediari perché esiste un sistema di hardware dedicato e specializzato, che fornisce una prova trasparente del fatto che un computer abbia eseguito un calcolo energeticamente costoso.

La proof-of-work permette di ancorare il denaro digitale al mondo reale. Come spiegato da Hugo Nguyen di Chaincode Labs, “Dietro le quinte, il mining tramite proof-of-work traduce energia cinetica (elettricità) in un registro a blocchi. Legando una certa energia ad un blocco, gli si conferisce una ‘forma’, consentendogli di avere un peso concreto e delle conseguenze nel mondo fisico." [^42]

Inoltre, la proof-of-work è il solo meccanismo che permette un'offerta di moneta equamente distribuita e decentralizzata, quando invece altri metodi richiedono un’iniziale distribuzione dei token ed eventi di generazione dei token, che permettono ad attori centralizzati di trarre vantaggio dalle monete pre-coniate (_proof-of-stake_, letteralmente "prova di interesse").

**Assunto 1: Per effettuare una singola transazione sono necessari x kilowatt**  
Questo assunto è matematica fallace. Il consumo energetico di bitcoin non è correlato al numero di transazioni. Il numero di transazioni che accadono _on-chain_ e quelle che accadono _off-chain_ – ad esempio utilizzando tecnologie di secondo livello, come Lightning Network, oppure servizi di exchange _custodial_, che funzionando raggruppando una serie di transazioni – non sono correlate al costo di mining. L’80-90% del mining è portato avanti dal prezzo di bitcoin, mentre il restante 10-20% è portato avanti dalle fee. Maggiore è il potenziale profitto dei miner, maggiore è la probabilità che i miner costituiscano nuove infrastrutture adibite al mining e che, quando il prezzo crolla, alcuni di loro dovranno fermare le proprie macchine. Nel lungo termine, quando tutti i 21 milioni di bitcoin saranno stati minati, le fee saranno l’unico motore del mining. Solamente a quel punto l’intensità delle transazioni sarà più correlata al consumo energetico. Ma oggi non è così e l’ultimo satoshi sarà minato nel 2140. Il mining è competizione in un libero mercato in cui la difficoltà di minare si regola dinamicamente. Non ha nulla a che vedere col numero di transazioni che vengono processate. Il mining è un meccanismo di sicurezza. Si riferisce a quanta sicurezza il mercato vuole dedicare al sistema, dunque più energia equivale a più sicurezza, e quando il prezzo di bitcoin sale, naturalmente aumenta anche la spesa economica allocata per la sua protezione. Pertanto, il suo utilizzo e la maggior adozione fungono da ulteriore incentivo finanziario per i miner a consumare più energia con l’obiettivo di garantire maggior sicurezza.

**Assunto 2: Estrapolazione lineare**  
Un secondo assunto sbagliato è fare un'estrapolazione lineare ed asserire che se sono necessari X kilowatt di energia per effettuare una transazione oggi ed abbiamo sette miliardi e mezzo di individui nel pianeta che vogliono effettuare una transazione al giorno, allora il futuro consumo energetico di bitcoin sarà Y. Questo è falso. Bitcoin non può scalare linearmente in termini di transazioni, a causa dei limiti imposti dalla dimensione dei blocchi sul suo livello base. Per mitigare questo effetto, vengono sviluppati protocolli di secondo livello, come Lightning Network, o anche _sidechains_, letteralmente "catene laterali", come Liquid, che consentono migliaia di pagamenti senza bisogno di ulteriore consumo energetico. L’efficienza dell’attrezzatura per il mining è in costante aumento. Col tempo, i miner necessitano di sempre meno energia per ottenere la stessa prestazione computazionale. In aggiunta, gli sviluppatori di Bitcoin ne stanno perfezionando il codice, minimizzando la dimensione dei dati relativi alle transazioni di modo che possano essere minate un maggior numero di transazioni in un singolo blocco.

**Assunto 3: Paragonare Visa a Bitcoin**  
Una transazione on-chain di Bitcoin non può essere paragonata ad un pagamento tramite il circuito Visa. Non è la stessa cosa. Nel sistema bancario tradizionale vi sono vari livelli di pagamento, che differiscono in quanto a sicurezza e procedure. Prendiamo come esempio il sistema americano, che è paragonabile agli altri sistemi a livello globale. Il livello base è costituito da Fedwire e dalle reti CHIPS e SWIFT, mentre i pagamenti tramite carte di debito e di credito operano uno o due livelli più in alto, appoggiandosi a molti intermediari. Il livello base di Bitcoin deve essere comparato con Fedwire, CHIPS e SWIFT. Solo le soluzioni di secondo livello, come i micropagamenti rapidi sul Lightning Network, possono essere comparati a Visa.

![False comparison between a bitcoin transaction and VISA](resources/_VISA-BTC-comparison.png) [^43]

Guardiamo ora al volume di transazioni medio di Visa e Bitcoin.

![Average value of a single credit card transaction worldwide in 2012, USD](resources/_average-VISA-transaction.png) [^44]

![Average value of a single Bitcoin transaction](resources/_average-transaction-value-bitcoin.png) [^45]

Il valore medio delle transazioni in bitcoin era di 258.766 dollari al 21 aprile 2021, mentre la transazione media via Visa era di 91 dollari nel 2012.  Le transazioni in bitcoin trasportano un valore di un ordine di grandezza decisamente superiore rispetto ai pagamenti in carta di credito. Presumendo il fatto che un giorno Bitcoin verrà adottato in massa, sarà dunque possibile fare trasferimenti del valore di milioni di dollari al pari del sistema Fedwire ma a costi di transazione molto contenuti, se paragonati al sistema bancario.

Il valore medio delle transazioni Fedwire ammontava a 4,5 milioni di dollari a febbraio 2021. [^46]

![Settlement of banking versus Bitcoin](resources/_settlement-compared.png) [^^47]

I _settlement_, o saldi, delle transazioni in Bitcoin avvengono ogni 10 minuti, 24 ore al giorno, 365 giorni all’anno. Mettiamolo a confronto con le transazioni ACH (_Automated Clearing House_) che possono anche impiegare fino a due anni per essere completate. [^48] E non si dimentichi: Bitcoin e le transazioni Lightning sono _permissionless_ e _trustless_, cioè senza bisogno di autorizzazioni né di fiducia, mentre il sistema di pagamento tradizionale funziona solo perché attori intermedi controllano frodi e riaddebiti.

**Assunto 4: Equiparare consumo energetico e inquinamento**  
Viene spesso detto che, ad esempio, “ogni transazione crea inquinamento” o “l’inquinamento causato da bitcoin è in aumento” oppure “bitcoin produce inquinamento a causa del proprio consumo energetico” – molto semplicemente, non è vero. Non c’è una relazione diretta tra consumo d’energia ed inquinamento perché tutto dipende dal tipo di energia impiegata. Se produci energia tramite l’uso del carbone, sarai causa di inquinamento e impatto ambientale. Se produci energia tramite dighe idroelettriche, impianti eolici o solari, non stai effettivamente inquinando. Al contrario, stai di fatto sostenendo queste fonti di energia alternative ed incentivando la creazione di più impianti solari, eolici, geotermali, di degassamento, e di altre forme energetiche attraverso l’applicazione di bitcoin come fattore economico nella produzione di tale energia.

I miner sono spinti dal profitto, pertanto hanno una costante tendenza a ricercare le fonti energetiche più convenienti, come le soluzioni rinnovabili. Carbone e petrolio saranno sempre più costosi dell’idroelettrico, del geotermale, del gas naturale, dell’eolico e del solare. Senza dimenticare l’energia nucleare, un’opzione che molti definiscono ecologica.

È fuori discussione che i miner di Bitcoin sfruttino energia che altrimenti verrebbe sprecata. Ho parlato con [Sébastien Gouspillou](https://anita.link/103) e [Philippe Bekhazi](https://anita.link/101), due miner che impiegano energia idroelettrica e che confermano le affermazioni precedenti.

**Mix Energetico della Produzione di Elettricità**  
I miner di Bitcoin sono ben distribuiti tutt’attorno al globo. Sebbene sia semplice quantificare la richiesta di elettricità, è molto più complesso quantificarne le fonti, considerando che l’industria del mining di Bitcoin rimane privata e pseudoanonima. Pertanto, la ricerca sull’elettricità in uso nel mining stima che l’impiego di energie rinnovabili oscilli tra il 39% (Cambridge Center, CBECI.org) ed il 73% indicato nell white paper sul mining di CoinShares, che asserisce:

"Combinando le stime di localizzazione del mining a livello globale con le penetrazioni regionali delle energie rinnovabili, calcoliamo che l’industria del mining di Bitcoin sia fortemente guidata dalle rinnovabili. Attualmente stimiamo che la percentuale di energia rinnovabile presente nel mix energetico del mining di Bitcoin si attesti al 73%, circa quattro volte la media globale. Complessivamente, i nostri risultati riconfermano la nostra idea che l’industria del mining di Bitcoin agisca come acquirente globale di elettricità di ultima istanza, e pertanto tenda ad addensarsi presso infrastrutture di energie rinnovabili relativamente sottoutilizzate. Questo potrebbe aiutare a convertire in remunerativi i progetti sulle rinnovabili ora in perdita, e nel tempo – con la maturazione di quest’industria che si stabilisce agli occhi dell’opinione pubblica - potrebbe innescare nuovi sviluppi sulle rinnovabili in località che prima erano considerate antieconomiche." [^49]

La domanda non deve essere quanta energia sia necessaria, ma come l’elettricità venga prodotta. Quanta CO2 viene emessa? Se come società decidiamo che non vogliamo inquinare, allora dovremmo regolare la produzione di energia e non consentire l’uso di sistemi inquinanti. Si tratta di normare la produzione di energia, non di regolare il consumo dell’energia in un settore specifico dell’economia che, guarda caso, dovrebbe essere Bitcoin.

Bitcoin impiega un ammontare di elettricità proveniente dalle rinnovabili più alto della Cina, gli Stati Uniti e il mondo intero.
![Electricity Mix, Bitcoin vs. China vs. USA vs. The World, 2020](resources/_Bitcoin-electricity-sources.jpg) [^50]

**Emissioni di Anidride Carbonica**  
Alcune ricerche hanno tentato di calcolare i flussi di emissioni di CO2 e la sostenibilità di Bitcoin stimandone la domanda futura, basandosi su assunti falsi. Un paper, ad esempio, dichiara che: “È previsto che il consumo energetico annuale della blockchain di Bitcoin in Cina raggiunga il culmine di 296,59 Twh nel 2024, generando 130,50 milioni di tonnellate di emissioni di CO2." [^51]

> "Fa risuonare un immediato campanello d’allarme il fatto che gli autori dichiarino con certezza le future emissioni di CO2 di Bitcoin con precisione al centesimo, quando realisticamente questo numero può solamente essere stimato come ordine di grandezza.", ha dichiarato **Nic Carter**. [^52]

In base al [lavoro di Hass McCook](https://bitcoinmagazine.com/business/bitcoin-vs-financial-sector-energy-use) Bitcoin emette meno del 2% del complesso militare-industriale nel mondo, e meno del 5% delle emissioni di CO2 del settore finanziario tradizionale. Le emissioni di gas serra annuali a livello globale ammontano circa a 50.000 milioni di tonnellate di CO2. Bitcoin ne emette solamente lo 0.11%.

![Annual Greenhouse Gas Emissions, Hass McCook, June 2021](resources/_annual-GHG-emissions2021.png.png) [^53]

**Ultimo Assunto: Bitcoin è Inutile, Pertanto Qualsiasi Impiego di Energia per un Bitcoin è uno Spreco**  

Se ritieni che Bitcoin sia inutile, questa è un’opinione molto soggettiva. Bitcoin potrebbe non aver senso per te, ma potrebbe aver senso per molte altre persone. Se sollevi l’argomento energetico, devi riconoscere che ci sono molte altre forme di impiego energetico che a prima vista sembrano inutili o perfino dannose, e che non ricevono il medesimo livello di valutazione minuziosa.

Possiamo accendere miliardi di luci natalizie ogni anno per esibire lo spirito del Natale, il che potrebbe essere ritenuto completamente privo di senso da miliardi di persone di altro credo. Negli Stati Uniti il primato per consumo energetico al di fuori dei mercati privati è del Dipartimento della Difesa. Il governo americano consuma quantità enormi di energia e risulta essere il più grande inquinatore nel Paese, probabilmente per nessuna legittima ragione se per non il conseguimento del controllo totale.

![US military emits more CO2 than many nations](resources/_military-co2.png) [^54]

Ciò ci riporta al capitolo in cui si è discusso del petrodollaro, il collegamento tra il dollaro americano e l’OPEC, che rende gli Stati Uniti d’America la potenza dominante a livello globale e che è assicurato dalle forze armate statunitensi e dalle guerre nella regione del Golfo.

La macchina della guerra è una cosa utile per la nostra società? Prima che ti metta ad urlare "E allora cosa dovremmo dire di quest'altra cosa!", dica che non sia possibile comparare due elementi così lontani l’uno con l’altro, e chieda che vengano ridimensionati sia la macchina della guerra che l’uso di bitcoin, non scordare che c’è un fattore molto importante da tenere in considerazione. La macchina della guerra globale è finanziata direttamente dal debito in fiat, che viene prodotto e pagato tramite l’inflazione, a sua volta abilitata dall’incontrollata attività della banca centrale di stampare moneta, che va a danno tuo e dei contribuenti, che ne state pagando il conto. Bitcoin non è solamente una soluzione per un’economia aperta, è una soluzione che impedisce ai governi di produrre moneta a ritmi irragionevoli, sfruttando l’inflazione come una forma nascosta di tassazione per finanziare la macchina della guerra, che in ultimo inquina e danneggia più di qualsiasi altra cosa al mondo. Bitcoin non è semplicemente un sostituto per le attività economiche a livello generale, è avere un controllo diretto della macchina della guerra, che inquina e consuma molta più energia solo per uccidere la gente. Pertanto, a mio avviso, questi due fattori sono strettamente legati l’uno con l’altro. Ma questa è solamente un’opinione mia e di Andreas M. Antonopoulos.

**Conclusione: i Benefici di Bitcoin**  

In Venezuela ho conversato con una persona che, tra il 2016 e il 2019, è stata salvata dalla fame grazie a Bitcoin. Bitcoin salva letteralmente delle vite! Cosa può essere più utile di così?

Bitcoin è incensurabile, incorruttibile, e permette a miliardi di persone di avere libero accesso ad un sistema monetario globale, a prescindere dal loro colore, genere, patrimonio e status. Inoltre, è la nostra unica possibilità di assicurarci privacy finanziaria, o comunque lo pseudonimato, in un mondo di sorveglianza digitale.

La rete di Bitcoin conserva asset per circa 100 milioni di utenti a livello globale, per un valore complessivo di oltre 600 miliardi di dollari americani (a giugno 2021) senza alcun tetto limite e senza appoggiarsi al potere militare o guerre tra valute.

In conclusione, come dichiarato da ARK Invest: “Contrariamente al pensiero comune, noi crediamo che l’impatto ambientale del mining di bitcoin sia irrilevante. Le energie rinnovabili, in particolare l’energia idroelettrica, rappresentano una grande percentuale del mix energetico di bitcoin. Come notato da Nic Carter, partner di Castle Island Ventures, nella loro costante ricerca della forma di energia più conveniente, i miner continueranno ad affluire verso quelle regioni che offrono un eccesso di elettricità rinnovabile, sbloccando quelle risorse energetiche inutilizzate come 'acquirenti di elettricità di ultima istanza, e creando una domanda base altamente flessibile per qualsiasi fonte che offra elettricità a prezzi inferiori rispetto agli attuali produttori, indipendentemente dall'ubicazione’. Di conseguenza, il mining di bitcoin potrebbe risultare in un netto positivo da un punto di vista climatico." [^55]

[^35]: [Source Newsweek, 12/11/2017](https://www.newsweek.com/bitcoin-mining-track-consume-worlds-energy-2020-744036)  
[^36]: [Source Cambridge Center for Alternative Finance, March 2021](https://cbeci.org/cbeci/comparisons/)  
[^37]: [Cambridge Center for Alternative Finance](https://cbeci.org/cbeci/comparisons/)  
[^38]: [Source Energy Flow Chart, Lawrence Livermore National Laboratory](https://flowcharts.llnl.gov/)  
[^39]: [Conner Brown, Bitcoin: a bold american future](https://journal.bitcoinreserve.com/bitcoin-a-bold-american-future/)  
[^40]: [Cambridge Center for Alternative Finance, March 2021](https://cbeci.org/cbeci/comparisons/)  
[^41]: [Source, ARK Invest, Bitcoin myths](https://ark-invest.com/articles/analyst-research/bitcoin-myths/)  
[^42]: [ARK Invest Bitcoin myths](https://ark-invest.com/articles/analyst-research/bitcoin-myths/)  
[^43]: [Source Statista](https://www.statista.com/statistics/881541/bitcoin-energy-consumption-transaction-comparison-visa/)  
[^44]: [Source Statista](https://www.statista.com/statistics/279308/average-credit-card-transaction-value-worldwide/)  
[^45]: [Source BitInfoCharts](https://bitinfocharts.com/comparison/bitcoin-transactionvalue.html#1y)  
[^46]: [Source The Federal Reserve Services](https://frbservices.org/resources/financial-services/wires/volume-value-stats/monthly-stats.html)  
[^47]: Anita Posch  
[^48]: [Caitlin Long](https://twitter.com/CaitlinLong\_/status/1384925713648734212?s=20)  
[^49]:[CoinShares, Bitcoin Mining Whitepaper 2019](https://coinshares.com/research/bitcoin-mining-network-december-2019)  
[^50]: [Source: Hass McCook](https://bitcoinmagazine.com/business/what-elon-musk-gets-wrong-about-bitcoin)  
[^51]: [Nature communications](https://www.nature.com/articles/s41467-021-22256-3)  
[^52]: [Nic Carter, On Bitcoin, the Gray Lady Embraces Climate Lysenkoism](https://medium.com/@nic__carter/on-bitcoin-the-gray-lady-embraces-climate-lysenkoism-a2d31e465ec0)  
[^53]: [Source Annual Greenhouse Gas Emissions, Hass McCook, June 2021](https://bitcoinmagazine.com/culture/bitcoin-vs-world-military-emissions)  
[^54]: [Source Statista](https://www.statista.com/chart/18359/estimated-military-carbon-dioxide-emissions/)  
[^55]: [ARK Invest Bitcoin myths](https://ark-invest.com/articles/analyst-research/bitcoin-myths/)  
