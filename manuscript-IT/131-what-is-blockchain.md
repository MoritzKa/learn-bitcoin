# Cos'è una Blockchain?
La blockchain di Bitcoin è una banca dati pubblica ed immutabile, in cui vengono registrate tutte le transazioni che siano mai avvenute in Bitcoin. Pertanto, “la blockchain” di per sé non è quella svolta tecnologica rivoluzionaria che viene solitamente descritta nei media. Come hai potuto imparare nel capitolo 1.4 “La Storia di Bitcoin”, l’aggiunta della blockchain è stato l’elemento che ha risolto il problema della doppia spesa ed ha permesso l’emissione decentralizzata di moneta su una rete decentralizzata sicura. Bitcoin contiene in sé numerose tecnologie pregresse.

Di fatto, Satoshi Nakamoto non ha mai menzionato la parola blockchain. Al contrario, Nakamoto utilizzò il termine _time chain_ (catena temporale), in quanto il compito principale del _ledger_, il registro in cui vengono riportate tutte le transazioni, è quello di conservare tutte le transazioni nel corretto ordine cronologico.

Considerato che il termine blockchain è diventato d’uso comune, continuerò anch’io ad impiegarlo qui. Sin da quando fu creata, nel 2009, la blockchain di Bitcoin non è mai stata violata. Ogni singola transazione dal 2009 ad oggi è stata registrata nella blockchain. Ogni trasferimento che sia stato eseguito in Bitcoin dalla sua creazione è conservato in maniera decentralizzata su una rete di computer, stimati circa tra le 10,000 e le 100,000 unità a livello mondiale. Questi computer sono mantenuti in funzione da individui, università, piattaforme exchange e così via. Questa decentralizzazione rende Bitcoin difficile da attaccare perché se qualcuno attaccasse la blockchain attraverso un computer, ci sarebbero altre migliaia di banche dati identiche, che funzionano come un back-up basato sul consenso. Il tentativo di introdurre transazioni fittizie nel ledger è destinato al fallimento poiché gli altri nodi nel mondo non giungeranno al consenso col nodo impostore, rifiutando la registrazione della sua transazione.

I dati nella blockchain di Bitcoin sono trasparenti e pubblici. Se fai una transazione la puoi cercare su un _Bitcoin explorer_, una sorta di motore di ricerca che passa al setaccio il database delle transazioni anziché i siti web. Puoi vedere sulla blockchain quanti bitcoin sono associati ad un indirizzo. Con le tue chiavi private – l’equivalente blockchain di una password – hai accesso al tuo indirizzo pubblico, e puoi spostare un certo valore ad un altro indirizzo sulla blockchain.

La blockchain di Bitcoin non appartiene a nessuno, tutti possono scaricarla e conservarla nel proprio computer. Utilizzando un _full node_, letteralmente un “nodo pieno”, puoi anche contribuire al rafforzamento della rete di Bitcoin. In che senso? Nel senso che, essendo tu stesso a verificare la tua copia della blockchain, non hai bisogno di fidarti del fatto che qualcun altro sia stato onesto con te. Più persone ci sono a fare così, più il network di Bitcoin diverrà robusto e distribuito.

**Blockchain Open e Permissioned**

Si noti la differenza tra Bitcoin, che è una blockchain _open_, cioè aperta, e ad esempio _“Diem”_ (il progetto di _token_ digitale di Facebook) o anche l’_E-Yuan_, il _CBDC_ del governo cinese, che sono invece blockchain chiuse e centralizzate.

Una open blockchain è accessibile a tutti, è decentralizzata, trasparente, non censurabile e neutrale, il che la rende uno strumento rivoluzionario: un sistema globale, nativo di internet, che è aperto a chiunque a prescindere da età, colore, privilegio, genere o nazione. Bitcoin può anche essere utilizzato dalle macchine. Nessuno può impedire l'invio di bitcoin peer-to-peer in giro per il mondo.

Una blockchain privata e basata sull’ottenimento di un'autorizzazione è chiusa, non trasparente, organizzata gerarchicamente e conservata centralmente. La società o il governo che mantengono il sistema in funzione possono escludere e censurare le tue transazioni. Possono chiudere il tuo conto e impedirti di spendere il tuo denaro. Hai già familiarità con questo sistema perché è così che funziona l’attuale sistema bancario tradizionale.
